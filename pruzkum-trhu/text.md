
# PRŮZKUM TRHU
# SLUŽBY APLIKAČNÍHO VÝVOJE
# Průzkum trhu provádí:

Zastoupený:

Státní pokladna Centrum sdílených služeb, s. p.  
se sídlem Na Vápence 915/14,  
130 00 Praha 3  
IČO: 03630919, DIČ: CZ03630919  

Ing. Hanušem Weislem, generálním ředitelem




## 1 Předmět průzkumu trhu

### 1.1 Cíl průzkumu trhu
Státní pokladna Centrum sdílených služeb, s. p. (dále jen „SPCSS“) vypisuje průzkum trhu za účelem získání informací o trhu služeb aplikačního vývoje pro projekty SPCSS v oblasti státní správy v roce 2015 a 2016. 

### 1.2 Rozsah průzkumu trhu
Průzkum trhu slouží ke zjištění způsobilosti a připravenosti dodavatelů a jejich realizačních týmů v rozsahu relevantním pro návrhové, vývojové, testovací a dokumentační činnosti aplikačního vývoje a následné služby aplikační podpory. Průzkum obsahuje souhrn požadavků z různých aplikačních oblastí - jeho cílem není identifikovat dodavatele splňující všechny požadavky najednou, ale mapovat relevantní kompetence jednotlivých dodavatelů, případně jejich subdodavatelů.
Průzkum trhu dále slouží ke zjištění očekávaných cen člověkodne realizačního týmu dodavatele.

### 1.3 Využití výsledků průzkumu trhu
Výsledky průzkumu budou použity při přípravě a realizaci projektů SPCSS v oblasti služeb aplikačního vývoje v roce 2015 a 2016. V rámci budoucí spolupráce mohou být oslovení dodavatelé požádáni o potvrzení vybraných informací uvedených v rámci tohoto průzkumu, doplnění a doložení relevantními doklady nebo uvedením kontaktních osob. 
Způsob zpracování a vyhodnocení výsledků průzkumu trhu, včetně podmnožiny informací použité k vyhodnocení, může být různý pro různé projekty SPCSS.  Proto uvítáme i částečné odpovědi.

### 1.4 Důvěrnost informací
SPCSS považuje veškeré informace poskytnuté v rámci tohoto průzkumu za diskrétní a žádá tímto dodavatele, aby s nimi jako s diskrétními zacházeli. Veškeré informace poskytnuté ze strany dodavatelů v rámci tohoto průzkumu trhu budou na straně SPCSS považovány za diskrétní a SPCSS s nimi jako s diskrétními bude zacházet.


## 2 Požadované informace

### 2.1 Základní kvalifikační požadavky

Základní kvalifikační požadavky splňuje dodavatel, 

* a) který nebyl pravomocně odsouzen pro trestný čin spáchaný ve prospěch organizované zločinecké skupiny, trestný čin účasti na organizované zločinecké skupině, legalizace výnosů 
   z trestné činnosti, podílnictví, přijetí úplatku, podplacení, nepřímého úplatkářství, podvodu, úvěrového podvodu, včetně případů, kdy jde o přípravu nebo pokus nebo účastenství na takovém trestném činu, nebo došlo k zahlazení odsouzení za spáchání takového trestného činu; jde-li o právnickou osobu, musí tento požadavek splňovat jak tato právnická osoba, tak její statutární orgán nebo každý člen statutárního orgánu, a je-li statutárním orgánem dodavatele či členem statutárního orgánu dodavatele právnická osoba, musí tento požadavek splňovat jak tato právnická osoba, tak její statutární orgán nebo každý člen statutárního orgánu této právnické osoby; podává-li nabídku či žádost o účast zahraniční právnická osoba prostřednictvím své organizační složky, musí požadavky podle tohoto písmene splňovat vedle uvedených osob rovněž vedoucí této organizační složky; tento základní kvalifikační požadavek musí dodavatel splňovat jak ve vztahu k území České republiky, tak k zemi svého sídla, místa podnikání či bydliště,

* b) který nebyl pravomocně odsouzen pro trestný čin, jehož skutková podstata souvisí s předmětem podnikání dodavatele podle zvláštních právních předpisů nebo došlo k zahlazení odsouzení 
   za spáchání takového trestného činu; jde-li o právnickou osobu, musí tuto podmínku splňovat jak tato právnická osoba, tak její statutární orgán nebo každý člen statutárního orgánu, a je-li statutárním orgánem dodavatele či členem statutárního orgánu dodavatele právnická osoba, musí tento požadavek splňovat jak tato právnická osoba, tak její statutární orgán nebo každý člen statutárního orgánu této právnické osoby; podává-li nabídku či žádost o účast zahraniční právnická osoba prostřednictvím své organizační složky, musí požadavek podle tohoto písmene splňovat vedle uvedených osob rovněž vedoucí této organizační složky; tento základní kvalifikační požadavek musí dodavatel splňovat jak ve vztahu k území České republiky, tak k zemi svého sídla, místa podnikání či bydliště,

* c) který v posledních 3 letech nenaplnil skutkovou podstatu jednání nekalé soutěže formou podplácení podle § 49 obchodního zákoníku,

* d) vůči jehož majetku neprobíhá nebo v posledních 3 letech neproběhlo insolvenční řízení, v němž bylo vydáno rozhodnutí o úpadku nebo insolvenční návrh nebyl zamítnut proto, 
   že majetek nepostačuje k úhradě nákladů insolvenčního řízení, nebo nebyl konkurs zrušen proto, že majetek byl zcela nepostačující nebo zavedena nucená správa podle zvláštních právních předpisů,

* e) který není v likvidaci,

* f) který nemá v evidenci daní zachyceny daňové nedoplatky, a to jak v České republice, tak v zemi sídla, místa podnikání či bydliště dodavatele,

* g) který nemá nedoplatek na pojistném a na penále na veřejné zdravotní pojištění, a to jak v České republice, tak v zemi sídla, místa podnikání či bydliště dodavatele,

* h) který nemá nedoplatek na pojistném a na penále na sociální zabezpečení a příspěvku na státní politiku zaměstnanosti, a to jak v České republice, tak v zemi sídla, místa podnikání 
   či bydliště dodavatele,

* i) který nebyl v posledních 3 letech pravomocně disciplinárně potrestán či mu nebylo pravomocně uloženo kárné opatření podle zvláštních právních předpisů

* j) který není veden v rejstříku osob se zákazem plnění veřejných zakázek a

* k) kterému nebyla v posledních 3 letech pravomocně uložena pokuta za umožnění výkonu nelegální práce podle § 5 písm. e) bod 3 zákona č. 435/2004 Sb., o zaměstnanosti, 
   ve znění pozdějších předpisů.


### 2.2 Způsobilost a připravenost dodavatele a jeho realizačního týmu
V rámci průzkumu trhu vás žádáme o poskytnutí dále uvedených informací. 
Při sestavování odpovědi vezměte v úvahu referenční vývojový projekt o velikosti 3000 člověkodnů a trvání 6-9 měsíců. Pro případ nezávislého testování vezměte v úvahu rozsah odpovídající referenčnímu vývojovému projektu. 
Technologická platforma referenčního vývojového projektu (konkrétní operační systémy, aplikační servery, databáze) bude určena ve spolupráci s dodavatelem na základě dostupných platforem SPCSS. Aktuálně provozované platformy SPCSS jsou IBM AIX, linux a Microsoft na úrovni operačních systémů, databáze IBM a Microsoft. Ostatní SW platformy musí být součástí dodávky aplikačního vývoje, připouštíme také open source řešení s komerční podporou nezávislou na dodavateli aplikačního vývoje.   

Požadované informace:
* Návrh expertního týmu vývojového projektu včetně uvedení konkrétních jmen a strukturovaných životopisů, v minimálním rozsahu: vedoucí projektu, vedoucí architekt, vedoucí analytik a alespoň dva další členové realizačního týmu v dalších expertních rolích (např. technický expert, test manažer, vedoucí vývojář, …). Návrh expertního týmu musí odpovídat informacím poskytnutým v matici technické způsobilosti (viz dále).
* Jmenný seznam všech členů realizačního týmu, jejichž zkušenosti a reference jsou použity v odpovědi na matici technické způsobilosti. Uvedením ve jmenném seznamu dodavatel zároveň potvrzuje možnost dlouhodobé alokace daného pracovníka na vývojový projekt SPCSS. Jmenný seznam musí uvést role a základní kompetence členů týmu (např. business analytik, architekt infrastruktury, vývojář Microsoft, vývojář Java, …), jazykové schopnosti, stupeň osvědčení pro přístup k utajovaným informacím a subdodavatelský status (vč. jména firmy subdodavatele). Seznam musí zahrnovat všechny členy expertního týmu.
* Maximální velikost realizačního týmu. Počet členů realizačního týmu dostupných pro dlouhodobou alokaci (6+ měsíců) na projekty SPCSS v roce 2015 a 2016.
* Matice technické způsobilosti. Uvedené projektové reference musí obsahovat název projektu, stručnou charakteristiku včetně relevance k danému technickému požadavku a role dodavatele nebo uvedeného člena týmu na projektu, jméno zákazníka (pokud není možné uvést z důvodu uzavřených NDA, uveďte typ, velikost a lokalitu zákazníka) a rok implementace. Délka uvedených projektů i účast dodavatele nebo člena týmu musí být nejméně 6 měsíců. V případě projektové reference blížící se, ale plně nesplňující požadovaná kritéria, označte referenci jako částečně splňující a uveďte parametry umožňující posouzení míry částečného naplnění požadavku. 

	
Matice technické způsobilosti

|Požadavek              | na úrovni organizace dodavatele | na úrovni členů realizačního týmu |
|-----------------------|---------------------------------|-----------------------------------|
|certifikace ISO 9001   | Ano                             | N/A |
|certifikace ISO 27000  | Ano                             | N/A |
|certifikace ISO 20000|Ano|N/A|
|certifikace projektového manažera (PMP, Prince2)|N/A|vedoucí projektu|
|zkušenosti s aplikačním vývojem v rámci rozsáhlých projektů systémové integrace - finanční hodnota vývoje aplikačního SW > 20 mio Kč, finanční hodnota projektu > 50 mio Kč |dvě projektové reference|dva členové expertního týmu po jedné projektové referenci|
|zkušenosti s výstavbou vysoce dostupných služeb (24x7, 99,9+%), včetně jejich provozní podpory|dvě projektové reference|dva členové expertního týmu po jedné projektové referenci|
|zkušenosti s laděním výkonu a stavbou vysoce výkonných systémů (>1000 operací/sec)|dvě projektové reference|dva členové expertního týmu po jedné projektové referenci|
|zkušenosti s integracemi se systému ve státní správě (datové schránky, základní registry, agendové systémy, …|dvě projektové reference|dva členové expertního týmu po jedné projektové referenci|
|zkušenosti s nezávislým funkčním testováním, testovací strategie, analýza a výkon testů|dvě projektové reference|dva členové expertního týmu po jedné projektové referenci|
|zkušenosti s životním cyklem certifikátů, generováním klíčů a využitím infrastruktury PKI|N/A|jeden člen expertního týmu a dva další členové realizačního týmu po jedné projektové referenci|
|zkušenosti s integrací na systémy SIEM (bezpečnostní dohled) a systémy pro audit přístupů a událostí|N/A|jeden člen expertního týmu a dva další členové realizačního týmu po jedné projektové referenci|
|zkušenosti s řízením přístupů a oprávnění ve všech vrstvách aplikace (front-end, back-end, db)|N/A|jeden člen expertního týmu a dva další členové realizačního týmu po jedné projektové referenci|
|zkušenosti s webovými službami a doplňujícími standardy (SOAP, WSDL, WS Signature, XML Canonization, DTD, XSLT, XML Schema, UDDI),|N/A|jeden člen expertního týmu a dva další členové realizačního týmu po jedné projektové referenci|
|zkušenosti s nastavování bezpečnostních mechanismů v souladu s bezpečnostní dokumentací dle ISO 27001|N/A|jeden člen expertního týmu a dva další členové realizačního týmu po jedné projektové referenci|
|zkušenosti s DMS a časovými razítky, napojením aplikace na důvěryhodný archiv, či jeho stavbou,|N/A|jeden člen expertního týmu a dva další členové realizačního týmu po jedné projektové referenci|
|zkušenosti s výstavbou ESB a tvorbou doménových modelů, obecně výstavba SOA architektur|N/A|jeden člen expertního týmu a dva další členové realizačního týmu po jedné projektové referenci|
|zkušenosti s tvorbou intuitivních front-endů (UX), zkušenosti s implementací pravidel přístupného webu podle zákona 81/2006 Sb.|N/A|jeden člen expertního týmu a dva další členové realizačního týmu po jedné projektové referenci|
|zkušenosti s tvorbou responsivního designu webových aplikací a portálů|N/A|jeden člen expertního týmu a dva další členové realizačního týmu po jedné projektové referenci|
|zkušenosti s návrhem databázové architektury z hlediska vysoké dostupnosti a výkonu|N/A|jeden člen expertního týmu a dva další členové realizačního týmu po jedné projektové referenci|
|zkušenosti s přípravou, provedením a vyhodnocením výkonnostních testů|N/A|jeden člen expertního týmu a dva další členové realizačního týmu po jedné projektové referenci|



### 2.3 Licenční požadavky 
Pro části aplikace vytvořené přímo pro projekty SPCSS požaduje SPCSS postoupení oprávnění k výkonu majetkových práv autorských SPCSS nebo zákazníkům SPCSS.
Pro části aplikace, které jsou licencovaným produktem dodavatele (nebo jeho subdodavatele), již dříve použitým v jiných projektech, a pro které je dodavatel (nebo jeho subdodavatel) držitelem oprávnění k výkonu autorských práv nebo licence s možností úprav zdrojového kódu, požaduje SPCSS nevýhradní časově a množstevně neomezenou licenci s možností úprav zdrojového kódu a právem postoupit podlicenci nebo svoje oprávnění k jejímu užití zákazníkům SPCSS.

### 2.4 Průměrná cena člověkodne 
Uveďte průměrnou cenu člověkodne pro vývojový projekt o referenční velikosti 3000 člověkodnů a trvání 6-9 měsíců.  Cenu uveďte ve třech kategoriích – expert, senior, junior. Pro účely srovnání uvažujte orientační rozpad referenčního projektu do kategorií 25% expert, 15% senior, 60% junior.
Cenu uveďte absolutní částkou v českých korunách bez DPH. Uvedená cena musí obsahovat veškeré náklady dodavatele nutné k realizaci vývojového projektu. 


## 3 Pokyny pro zpracování a členění odpovědi

### 3.1 Pokyny pro zpracování odpovědi
Dodavatel může podat pouze jednu odpověď na průzkum trhu. 
Odpověď předložte v českém jazyce, v elektronické formě e-mailem na níže uvedenou kontaktní adresu a v níže uvedeném termínu. 
V odpovědi uveďte kontaktní osobu s e-mailem a telefonickým kontaktem pro případnou další komunikaci o projektech SPCSS v oblasti aplikačního vývoje. 

### 3.2 Forma odpovědi na základní kvalifikační požadavky
Čestné prohlášení (sken) dodavatele o splnění všech základních kvalifikačních požadavků, s plným uvedením jejich znění.

### 3.3 Forma odpovědi na požadavky způsobilosti a připravenosti dodavatele a jeho realizačního týmu
Odpovědi vypracujte formou vyplněných Excel tabulek v Příloze č. 1 (Jmenný seznam realizačního týmu), Příloze č. 2 (Matice technické způsobilosti) a příslušné sekce v Příloze č.3 (Ostatní požadavky), kde je uvedeno [doplní dodavatel] nebo formou výběru ANO/NE. Dále přiložte požadované sady životopisů členů expertního týmu a čestné prohlášení (sken) dodavatele o pravdivosti všech uvedených údajů. 
Počet projektových referencí uvedený v Matici technické způsobilosti je doporučený, je možno uvést i nižší počet projektů prokazující částečné splnění dané kompetence. Stejnou projektovou referenci je možno použít na úrovni dodavatele i na úrovni členů týmů, pokud prokazuje jak způsobilost organizace, tak způsobilost členů týmu. Jednou projektovou referencí je možné prokázat i více kompetencí za předpokladu, že uvedená projektová reference zahrnuje zkušenosti z více požadovaných oblastí. Projektové reference členů týmu jsou považovány za osobní reference a mohou odkazovat na projekty jiných dodavatelů/zaměstnavatelů.
Jména všech připojených souborů odpovědi označte prefixem, zkratkou jména dodavatele. 

### 3.4 Forma odpovědi na licenční požadavky
Odpovědi vypracujte formou vyplnění příslušné sekce Excel tabulky v Příloze č.3 (Ostatní požadavky), kde je uvedeno [doplní dodavatel].
Jména všech připojených souborů odpovědi označte prefixem, zkratkou jména dodavatele.

### 3.5 Forma odpovědi na průměrnou cenu člověkodne
Odpovědi vypracujte formou vyplnění příslušné sekce Excel tabulky v Příloze č.3 (Ostatní požadavky), kde je uvedeno [doplní dodavatel].
Jména všech připojených souborů odpovědi označte prefixem, zkratkou jména dodavatele.

### 3.6 Použití subdodavatele
Jmenný seznam realizačního týmu může obsahovat pracovníky subdodavatele, v takovém případě musí být označen subdodavatelský vztah a uvedeno jméno firmy subdodavatele. 
Kvalifikační a technické požadavky na úrovni organizace musí být splněny na úrovni dodavatele. 

## 4 Poskytování dodatečných informací 
Kontaktní adresa SPCSS pro poskytování dodatečných informací je info@spcss.cz. Odpovědi odešle SPCSS v nejkratším možném termínu. Pokud nebude ze strany SPCSS rozhodnuto jinak, požadavky na dodatečné informace ani způsob a časování odpovědí neovlivňují lhůtu pro odevzdání odpovědí.

## 5 Způsob a lhůta pro odevzdání odpovědí
Odpověď lze zaslat elektronicky e-mailem na adresu info@spcss.cz do úterý 12.5.2015, EoB.
Odpovědi odevzdané po uplynutí lhůty nemusí být SPCSS zpracovány v rámci vyhodnocení průzkumu trhu a využity při přípravě projektů SPCSS.

## 6 Přílohy
1. [Jmenný seznam realizačního týmu](priloha-1.jpg)
2. [Matice technické způsobilosti](priloha-1.jpg)
3. [Ostatní požadavky](priloha-1.jpg)




